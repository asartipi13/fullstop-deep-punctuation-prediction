text
آتشگاه/ رازهای آتشگاه/ قلعه در آتش/
و همگی به ریسمان الهی چنگ زنید و پراکنده نشوید... شما با یکدیگر دشمن بودید ولی خدا دل‌هایتان را به یکدیگر مهربان کرد (آل عمران: 103).
و برای شما از درختی سبز، که تروتازه است، آتشی پدیدار کرد... (یاسین: 80).
پایت برسد به قلعه، ایوب‌خان تو را پیش سگ‌هایش می‌اندازد.
ماجرا از روزی شروع شد که حبیب قسم خورد می‌تواند قلعۀ ایوب‌خان را آتش بزند. قسم خورد که از ایوب‌خان نمی‌ترسد و اگر دلش بخواهد می‌تواند قلعه‌اش را آتش بزند. از خان بدش نمی‌آمد ولی دروغ گفته بود که از او نمی‌ترسد. مثل یک روباه از او می‌ترسید. همۀ اهالی بلوطک از او می‌ترسیدند. چون می‌دانستند هرکسی گپِ خان را گوش نکند، نوکرهای خان دست‌وپایش را بسته می‌کنند و با چوب کف‌پایی می‌زنند. حبیب بارها دیده بود که نوکرهای خان بعضی‌ها را کف‌پایی می‌زنند و صدای جیغ و فریادش را به آسمان می‌رسانند. حبیب نمی‌دانست چرا مردم به خان می‌گویند «روباه»! البته معلوم‌دار بود که پشت‌سرِ خان این حرف‌ها را می‌زدند، پیش رویش که هیچ‌کس جرئت نداشت به او روباه بگوید. حتی به روباه‌های دشت و بیشه‌های اطراف هم کسی از ترس نمی‌گفت روباه، چون ممکن بود به گوش یکی از نوکرها و آدم‌های خان برسد و فکر کند منظورش ایوب‌خان است. بعد کسی را که گفته بود «روباه» می‌گرفتند و کف‌پایی می‌زدند.   
پدر حبیب می‌گفت: «فقط زور کافی نیست، عقل و هوش هم لازم است. اگر کسی عقل داشته باشد خودش را با خان درنمی‌اندازد. حتی اگر آدمِ حکومت باشد.» بعد عقل و هوشش را به کار انداخت و به‌جای کلمۀ روباه یک کلمۀ دیگر جور کرد: «گُل‌پا.» و بقیۀ مردم آبادی هم یاد گرفتند. دیگر به‌جای اینکه غروب‌ها به بچه‌هایشان بگویند درِ مرغانچه را خوب و محکم ببند تا روباه نتواند آن را باز کند، می‌گفتند: «در مرغانچه را خوب و محکم ببند تا گُل‌پا نتواند آن را باز کند.»
آن روز که حبیب خودش را به دردسر گرفتار کرد، با اَنور از مکتب پس می‌آمدند. قصه‌کنان، گپ‌های معلمشان صابرعینک را تکرار می‌کردند که حرف خان و قلعه‌اش پیش آمد.
انور گفت: «اگر دلم شود، می‌توانم به قلعۀ خان خرابی بیندازم.»
حبیب خنده‌اش گرفت: «خودت که هیچ، پدرت هم نمی‌تواند این کار را بکند!»
انور تابی به کمرش داد و تا زور داشت سنگی به‌سمت آسمان پرتاب کرد. حبیب دوباره گفت: «هیچ‌کس نمی‌تواند. حتی حکومت هم نمی‌تواند.» 
انور گفت: «باز می‌بینی می‌توانم یا نه.»
حبیب به قد دراز و موهای زردِ انور نگاه کرد و از لج‌بازی‌اش بدش آمد. گفت: «مگر اینکه از جانت سیر آمده باشی. پایت برسد به قلعه، ایوب‌خان تو را پیش سگ‌هایش می‌اندازد.»
فکر کرد دیگر چه بگوید انور بیشتر بترسد. اگر انور به قلعۀ ایوب‌خان می‌رفت و گیر می‌افتاد، شاید حبیب را هم به‌خاطر رفیقی با انور می‌گرفتند و لت‌وکوب می‌کردند. از ایوب‌خان هر کاری که بگویی برمی‌آمد. چند دقیقه‌ای بدون اینکه حرفی بزنند، همان طور در سراشیبی جادۀ خاکی راه رفتند و با یکدیگر مسابقۀ پرتاب سنگ گذاشتند. نزدیک رودخانه که رسیدند باید راهشان را جدا می‌کردند. انور به‌سمت پایین رودخانه می‌رفت و حبیب بالای آن.
حبیب با خودش فکر کرد: خوب شد که حرف خان و قلعه‌اش در های‌وهوی پرتاب سنگ گم شد. 
انور چرخ خورد و روبه‌روی حبیب ایستاد. آن‌قدر نزدیک که گرما و بوی دهانش را می‌توانست حس کند. فهمید که یادش نرفته ولی خودش را بی‌خیال نشان داد. انور گفت: «هر دویمان باید این کار را بکنیم.»
حبیب پلک زد و دید سیاهی چشم‌های انور در کاسۀ چشم‌هایش می‌چرخد. انگار انور هم می‌ترسید ولی نمی‌خواست به روی خودش بیاورد.
حبیب گفت: «من نمی‌فهمم چه بدیِ خان به تو رسیده؟»
انور سرش را تکان داد. گفت: «حیف حیف حیف! تو بهتر می‌فهمی یا صابرمعلم؟ برو از او پرسان کن.»
ـ صابرعینک که با همه سر جنگ دارد. ندیدی هر روز با مدیر دست به یَخَن است؟! اگر راست می‌گوید چرا خودش نمی‌آید قلعه را آتش بزند؟
انور گفت: «صابرمعلم از این کار هیچ خبر ندارد. نقشه‌ام را فقط به تو گفتم. به این خاطر که می‌دانم پدرت ماهرترین کسی است که می‌تواند آتش‌های بزرگی روشن کند.»
حبیب گفت: «پدرم هیچ‌وقت با آتش درست‌کردن جایی را خراب نکرده. فقط برای جشن‌ها آتش‌های رنگی درست می‌کند.»
انور گفت: «اگر بتوانیم قلعۀ ایوب‌خان را خراب کنیم، باز می‌توانیم جشن بگیریم.»
حبیب گفت: «حرف‌های صابرعینک تو را بازی داده است. صابرعینک معلم است که است. دلیل نمی‌شود که بروی قلعۀ ایوب‌خان و آنجا را آتش بزنی.»
و راه افتاد سمت بالای رودخانه. کفش‌هایش را کند و به گوشه‌ای انداخت. پاچه‌های شلوارش را بالا زد و پاهایش را در آب انداخت. از خنکی‌اش کیف کرد. هوس کرد پیراهنش را دربیاورد و خود را بین آب بیندازد و آب‌بازی کند.
انور گفت: «صابرعینک بهترین حرف‌ها را می‌زند. چند سال کابل درس خوانده. بسیار می‌فهمد.»
ـ در کتاب نوشته است که باید خانه و قلعۀ خان‌ها را آتش زد؟
انور گفت: «تو دلت به مال و قلعۀ ایوب‌خان نسوخته! تو می‌ترسی.»
ـ نمی‌ترسم! ولی آتش‌زدن مال مردم گناه دارد.